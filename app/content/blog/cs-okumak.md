---
title: "Bilgisayar Mühendisliği Kazandım, Ne Yapmalıyım?"
date: "2021-09-23"
description: "Bir bilgisayar mühendisliği mezunu olarak nacizane önerilerim"
tags: ["bilgisayar mühendisliği", "üniversite"]
draft: false
---

## Bölümü kazanmak

Tebrikler! Zoru başardın ve üniversite kazandın 💪 Özellikle de istediğin bölümü kazanmanın verdiği haz gerçekten çok güzel. Tercih listemi hatırlıyorum da tamamen bilgisayar mühendisliği ve elektrik-elektronik mühendisliğinden oluşuyordu. Elektrik-elektronik mühendisliğini de çevremdeki bazı yazılımcıların bu bölümden mezun olmasından dolayı yazmıştım, tabii dönemimdeki popülaritesi de etkiliydi. Ama tam da istediğim gibi bilgisayar mühendisliğine yerleşmiştim. Peki bölüm tamam ama ya üniversite? Burada güzel bir haberim var, hala istediğin üniversiteye gitmek için şansın var. Ben de istediğim üniversiteyi kazanamamıştım fakat yatay geçiş yaparak istediğim üniversiteye gitmeye başladım. Yatay geçiş konusu ile ilgili yazımı da yakında paylaşacağım, ara ara sosyal medya hesaplarımı ve burayı kontrol etmeyi unutma 😉

## Kazandın, peki şimdi?

Kısaca bazı tavsiyelerde bulunacağım. Bir şeyler eklemek isteyenler veya yok arkadaş olmaz öyle iş diyecekler de benimle istedikleri gibi iletişime geçebilirler 😊

Hadi başlayalım 🤘

1. Bilgisayar. Hemen gidip en güçlü bilgisayarı almalısın (!). Tabii ki böyle bir şeye ihtiyacın yok! Genel yapılan yanlışlardan biri asla ihtiyacın olmayacak güçte bir bilgisayara sahip olmaya çalışmak. Günümüz Türkiye şartlarında bilgisayarlar genel olarak pahalı cihazlar fakat olabildiğince fiyat/performans bir bilgisayar işini fazlasıyla görecektir. Eğer bir bilgisayara sahipsen de bekle ve üniversitedeki durumunu inceleyerek bu alımı gerçekleştir.
2. Yabancı dil. İngilizce alanımız için çok önemli. Eğer üniversitende hazırlık seçmeli ise mutlaka seç. Yabancı kaynaklar alanımızda vazgeçilmez. Tabii sadece hazırlık da yetmiyor, bolca içerik tüketmek İngilizce becerilerini geliştirmen için en gerekli şey.
3. Kariyer. Kariyerinde nasıl ilerlemek istediğine erken dönemde karar vermek faydalı olacaktır. Bu karar bölümdeki 4 senende yol haritanı çıkarmak için vazgeçilmez bir unsur. Eğer buna karar vermezsen son sınıfta veya 4 senenin sonunda "Eee şimdi ben ne yapacağım?" derken bulabilirsin kendini. Ayrıca erken davranmak daha sonra seçimini sorgulaman ve gerekirse değiştirebilmen için de sana vakit tanıyacak. Şimdi kariyer hedefi kısmını ikiye böleceğim:
   1. Akademi. Akademik ilerleme konusu biraz karmaşık. Hangi alanda yapmak istediğin konusunda başlangıçta fikrin olmayabilir. Bu durumda 3. sınıfta alacağın teknik dersler seçim konusunda sana yardımcı olabilir. Ayrıca bu alanda ilerlemek istiyorsan notlarına oldukça dikkat etmen gerekiyor. Burada verebileceğim nacizane öneri alanını seçtikten sonra bölümünde o alanda çalışan hoca ile görüşmen ve mümkünse hocanın yanında lisans araştırmacısı olarak çalışmaya başlaman. Bu sana çok fazla şey kazandıracak emin olabilirsin. Hocan ile birlikte yapacağın akademik çalışmalar da yurt dışındaki üniversitelere açılan kapın olabilir 😉 Eee sonradan karar değiştirdin ne olacak? Hiçbir şey! Akademik olarak kazandığın bilgiler sektörde de işine yarayabilir. Akademik ilerlemek sektör bilgisi olarak geride kalmak değildir 🤘
   2. Sektör. Bu durumda da tercih yapman gerekecek elbette. Seçebileceğin alan oldukça fazla. Şu an için aklıma gelenler: Backend, Frontend, Mobil, DevOps, Cyber Security, Gömülü Sistemler, Test, vb. Tam olarak neyden hoşlandığını elbette bilemezsin, bunun için biraz araştırmalısın. Bu alanlarda önde gelen kişileri takip edebilir ve İnternet alemindeki sayısız projeyi inceleyebilirsin. Peki alanımı seçtim, şimdilik, peki ya sonra? Basitten başlayarak proje üretimine başlayabilirsin, tabii bunları GitHub, GitLab, BitBucket gibi servislerde yayınlamayı da unutma. Bunlar senin en büyük referansların olacak. Bir diğer önerim de çevre edinebileceğin etkinliklere katılman, çevre demek fikir paylaşabileceğin, ortak çalışabileceğin kişiler demek. Unutma, insan çevresindekilerin ortalamasıdır 💪 Bu arada unutmadan staj ve stajda yaptıkların da dikkate alınabiliyor. Son iki senende part-time çalışmak da genel olarak önerilen bir kendini geliştirme yolu. Part-time iş bulamasan da dert değil, kendi projelerine zaman ayırmaya devam 😉
4. Topluluklar. Çevreni genişletebileceğin etkinlikler demiştim ya, topluluklar bunun için biçilmiş kaftan. Ben topluluğa katılmak yerine etkinliklerine katılmayı tercih ettim hep. Bunun kendimce sebepleri yok değil ama burada bahsetmeyeceğim 🤐 Topluluklar seninle aynı yolda olan insanlarla tanışman için güzel bir seçenek. Ayrıca toplulukların yönetiminde olmak sektör için güzel bir deneyim. Dikkat et de arada kaybolma sakın...
5. Kitaplar. Bölümümüzde pek de kitap kullanılmıyor, en azından dersler için. Fakat sıkça önerilen kitapları okumanı öneririm, farklı bakış açıları kazanmanda ve bu alanın büyüklerinin deneyimleri hakkında bilgi edinmende faydalı olacaklar. İşte aklıma gelenler:
   - Clean Code: A Handbook of Agile Software Craftsmanship.
   - The Pragmatic Programmer: From Journeyman to Master.
   - Algorithms to Live By: The Computer Science of Human Decisions.
   - Design Patterns: Elements of Reusable Object-Oriented Software.

**Not:** Burada yazanlar benim bunları yaptığımı göstermez. Bazen tavsiyeler pişmanlıklardan ders çıkararak yapılır.

Okuduğun için teşekkür ederim, bir sonraki yazıda görüşmek üzere ✌️
